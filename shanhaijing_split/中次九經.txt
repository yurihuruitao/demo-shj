《中次九經》

岷山之首，曰女凡之山，其上多石涅，其木多杻橿，其草多菊𦬸。洛水出焉，東注于江，其中多雄黃，其獸多虎豹。

又東北三百里，曰岷山，江水出焉，東北流注于海，其中多良龜，多鼉。其上多金玉，其下多白珉，其木多梅棠，其獸多犀象，多夔牛，其鳥多翰鷩。

又東北一百四十里，曰崍山，江水出焉，東流注大江。其陽多黃金，其陰多麋麈，其木多檀柘，其草多薤韭，多葯、空奪。

又東一百五十里，曰崌山，江水出焉，東流注于大江，其中多怪蛇，多䲀魚，其木多楢杻，多梅梓，其獸多夔牛麢㚟犀兕。有鳥焉；狀如鴞而赤身白首，其名曰竊脂，可以禦火。

又東三百里，曰高梁之山，其上多堊，其下多砥礪，其木多桃枝鉤端。有草焉，狀如葵而赤華，莢實，白柎，可以走馬。

又東四百里，曰蛇山，其上多黃金，其下多堊，其木多栒，多豫樟，其草多嘉榮、少辛。有獸焉，其狀如狐，而白尾長耳，名𤜣狼，見則國內有兵。

又東五百里，曰鬲山，其陽多金，其陰多白珉。蒲𪈘之水出焉，而東流注于江，其中多白玉。其獸多犀象熊羆，多猨蜼。

又東北三百里，曰隅陽之山，其上多金玉，其下多青䨼，其木多梓桑，其草多茈。徐之水出焉，東流注于江，其中多丹粟。

又東二百五十里，曰岐山，其上多白金，其下多鐵，其木多梅梓，多杻楢。減水出焉，東南流注于江。

又東三百里，曰勾檷之山，其上多玉，其下多黃金，其木多櫟柘，其草多芍藥。

又東一百五十里，曰風雨之山，其上多白金，其下多石涅，其木多棷樿，多楊。宣余之水出焉，東流注于江，其中多蛇。其獸多閭麋，多麈豹虎，其鳥多白鷮。

又東北二百里，曰玉山，其陽多銅，其陰多赤金，其木多豫樟楢杻，其獸多豕鹿麢㚟，其鳥多鴆。

又東一百五十里，曰熊山。有穴焉，熊之穴，恒出神人。夏啟而冬閉；是穴也，冬啟乃必有兵。其上多白玉，其下多白金，其木多樗柳，其草多寇脫。

又東一百四十里，曰騩山，其陽多美玉赤金，其陰多鐵，其木多桃枝荊芑。

又東二百里，曰葛山，其上多赤金，其下多瑊石，其木多柤栗橘櫾楢杻，其獸多麢㚟，其草多嘉榮。

又東一百七十里，曰賈超之山，其陽多黃堊，其陰多美赭，其木多柤栗橘櫾，其中多龍脩。

凡岷山之首，自女几山至于賈超之山，凡十六山，三千五百里。其神狀皆馬身而龍首。其祠：毛用一雄雞瘞，糈用稌。文山、勾檷、風雨、醜之山，是皆冢也。其祠之：羞酒，少牢具，嬰毛一吉玉。熊山，席也，其祠：羞酒，大牢具，嬰毛一璧。干儛，用兵以禳；祈，璆冕舞。