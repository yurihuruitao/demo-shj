《中次八經》

荊山之首，曰景山，其上多金玉，其木多杼檀。雎水出焉，東南流注于江，其中多丹粟，多文魚。

東北百里，曰荊山，其陰多鐵，其陽多赤金，其中多犛牛，多豹虎，其木多松柏，其草多竹，多橘櫾。漳水出焉，而東南流注于雎，其中多黃金，多鮫魚。其獸多閭麋。

又東北百五十里，曰驕山，其上多玉，其下多青䨼，其木多松柏，多桃枝鉤端。神𧕛圍處之，其狀如人面，羊角虎爪，恒遊于雎漳之淵，出入有光。

又東北百二十里，曰女几之山，其上多玉，其下多黃金，其獸多豹虎，多閭麋、麖、麂，其鳥多白鷮，多翟，多鴆。

又東北二百里，曰宜諸之山，其上多金玉，其下多青䨼。洈水出焉，而南流注于漳，其中多白玉。

又東北三百五十里，曰綸山，其木多梓柟，多桃枝，多柤栗橘櫾，其獸多閭麈、麢、㚟。

又東北二百里，曰陸䣀之山，其上多㻬琈之玉，其下多堊，其木多杻橿。

又東百三十里，曰光山，其上多碧，其下多木。神計蒙處之，其狀人身而龍首，恒遊于漳淵，出入必有飄風暴雨。

又東百五十里，曰岐山，其陽多赤金，其陰多白珉，其上多金玉，其下多青䨼，其木多樗。神涉𧕛處之，其狀人身而方面三足。

又東百三十里，曰銅山，其上多金銀鐵，其木多穀柞柤栗橘櫾，其獸多犳。

又東北一百里，曰美山，其獸多兕牛，多閭麈，多豕鹿，其上多金，其下多青䨼。

又東北百里，曰大堯之山，其木多松柏，多梓桑，多机，其草多竹，其獸多豹虎麢㚟。

又東北三百里，曰靈山，其上多金玉，其下多青䨼，其木多桃李梅杏。

又東北七十里，曰龍山，上多寓木，其上多碧，其下多赤錫，其草多桃枝鉤端。

又東南五十里，曰衡山，上多寓木穀柞，多黃堊白堊。

又東南七十里，曰石山，其上多金，其下多青䨼，多寓木。

又南百二十里，曰若山，其上多㻬琈之玉，多赭，多邽石，多寓木，多柘。

又東南一百二十里，曰彘山，多美石，多柘。

又東南一百五十里，曰玉山，其上多金玉，其下多碧鐵，其木多柏。

又東南七十里，曰讙山，其木多檀，多邽石，多白錫。郁水出于其上，潛于其下，其中多砥礪。

又東北百五十里，曰仁舉之山，其木多穀柞，其陽多赤金，其陰多赭。

又東五十里，曰師每之山，其陽多砥礪，其陰多青䨼，其木多柏，多檀，多柘，其草多竹。

又東南二百里，曰琴鼓之山，其木多穀柞椒柘，其上多白珉，其下多洗石，其獸多豕鹿，多白犀，其鳥多鴆。

凡荊山之首，自景山至琴鼓之山，凡二十三山，二千八百九十里。其神狀皆鳥身而人面。其祠：用一雄雞祈瘞，用一藻圭，糈用稌。驕山，冢也，其祠：用羞酒少牢祈瘞，嬰毛一璧。