《中次五經》

薄山之首，曰苟床之山，無草木，多怪石。

東三百里，曰首山，其陰多穀柞，草多𦬸芫，其陽多㻬琈之玉，木多槐；其陰有谷，曰机谷，多𩿁鳥，其狀如梟而三目，有耳，其音如錄，食之已墊。

又東三百里，曰縣斸之山，無草木，多文石。

又東三百里，曰葱聾之山，無草木，多𢈦石。

東北五百里，曰條谷之山，其木多槐桐，其草多芍藥、𧄸冬。

又北十里，曰超山，其陰多蒼玉，其陽有井，冬有水而夏竭。

又東五百里，曰成侯之山，其上多椿木，其草多芃。

又東五百里，曰朝歌之山，谷多美堊。

又東五百里，曰槐山，谷多金錫。

又東十里，曰歷山，其木多槐，其陽多玉。

又東十里，曰尸山，多蒼玉，其獸多麖。尸水出焉，南流注于洛水，其中多美玉。

又東十里，曰良餘之山，其上多穀柞，無石。餘水出于其陰，而北流注于河；乳水出于其陽，而東南流注于洛。

又東南十里，曰蠱尾之山，多礪石、赤銅。龍餘之水出焉，而東南流注于洛。

又東北二十里，曰升山，其木多穀柞棘，其草多藷藇蕙，多寇脫。黃酸之水出焉，而北流注于河，其中多琁玉。

又東十二里，曰陽虛之山，多金，臨于玄扈之水。

凡薄山之首，自苟林之山至于陽虛之山，凡十六山，二千九百八十二里。升山，冢也。其祠禮：太牢，嬰用吉玉。首山，䰠也，其祠用稌、黑犧、太牢之具、蘖釀；干儛，置鼓；嬰用一璧。尸水，合天也，肥牲祠之，用一黑犬于上，用一雌鷄于下，刉一牝羊，獻血。嬰用吉玉，彩之，饗之。