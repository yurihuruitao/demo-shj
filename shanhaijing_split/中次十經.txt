《中次十經》

之首，曰首陽之山，其上多金玉，無草木。

又西五十里，曰虎尾之山，其木多椒椐，多封石，其陽多赤金，其陰多鐵。

又西南五十里，曰繁繢之山，其木多楢杻，其草多枝勾。

又西南二十里，曰勇石之山，無草木，多白金，多水。

又西二十里，曰復州之山，其木多檀，其陽多黃金。有鳥焉，其狀如鴞，而一足彘尾，其名曰跂踵，見則其國大疫。

又西三十里，曰楮山，多寓木，多椒椐，多柘，多堊。

又西二十里，曰又原之山，其陽多青䨼，其陰多鐵，其鳥多鸜鵒。

又西五十里，曰涿山，其木多穀柞杻，其陽多㻬琈之玉。

又西七十里，曰丙山，其木多梓檀，多弞杻。

凡首陽山之首，自首山至于丙山，凡九山，二百六十七里。其神狀皆龍身而人面。其祠之：毛用一雄雞瘞，糈用五種之糈。堵山，冢也，其祠之：少牢具，羞酒祠，嬰毛一璧瘞，騩山，帝也，其祠羞酒，太牢其；合巫祝二人儛，嬰一璧。